### C ve Sistem Programcıları Derneği
### Java ile Nesne Yönelimli Programlama
### Eğitmen: Oğuz KARAN

###### 28 Temmuz 2025 - 30 Temmuz 2025

> Java 1995 yılında Sun firması'nda çalışan `James Gosling` tarafından tasarlanmıştır. Sun firması daha sonra Oracle tarafından satın alınmıştır ve şu an Java aslında Oracle firmasına aittir. Java 1.0 versiyonu ile çıkmıştır. Şu an, 18 Mart 2025 itibariyle Java 24 son sürüm olarak ilan edilmiştir. Java ismi hem programlama diline hem de ortama verilen genel bir isimdir. Java'da yıllar içerisinde pek çok değişiklikler olmuştur. Bu anlamda bazı sürümler majör bazı eklentilerle ve değişikliklerle yayınlanmıştır. Majör değişiklikler genel olarak programlama yaklaşımının bile değişebilmesine yol açabilen değişiklikleri kapsar. Bu anlamda programlama dilinde ve ortamında da değişiklikler olabilmektedir. Java sürümleri içerisinde majör değişikliklerin en belirgin olduğu iki sürüm Java 5 ve Java 8 sürümleridir. Bu sürümlerde Java'ya hem ortam hem de programlama dili anlamında radikal eklentiler yapılmıştır. Bazı sürümlerde yine önemli eklentiler olabilir ancak bunların sayısı az olabilmektedir. Örneğin Java 7, Java 11, Java 17 ve Java 21 sürümleri bu şekildedir. Yine bazı sürümlerde çok önemli olmayan da değişiklikler olabilmektedir. Bazı sürümlerde eklenen değişiklikler **preview/experimental** denilen biçimdedir. Bu değişiklikler doğrudan kullanılamaz. Derleme işleminde bir takım switch'lerin verilmesi gerekir. 

##### Java Ortamının Temel Özellikleri

> **1. Arakodlu Çalışma Sistemi:** C, C++ ve Go gibi dillerde yazılan kodlardan elde edilen (hangi aşamalardan geçilerek elde edildiği şu an için önemsizdir) `çalışabilir dosya (executable file)` sisteme (genel olarak işletim sistemi, donanım vb.) özgüdür ve bazı durumlarda yazılan kodlar her sisteme göre ayrı olabilmektedir. Eğer kod sistemden bağımsız olarak yani standart olarak yazılmışsa bile her sistem için ayrı executable file'lar elde edilmelidir. Oysa Java programlama dili ile yazılmış bir program derlendiğinde (compilation) elde edilen dosyanın içerisinde hiç bir sistemin dili olmayan yapay bir kod bulunur. Bu arakoda Java dünyasında **byte code (BC)** denilmektedir. **BC doğrudan çalıştırılamaz.** Çalıştırılabilmesi için ayrı bir uygulama gerekir. Bu uygulama BC'yi yorumlayarak makine koduna yani sisteme özgü koda dönüştürerek programı çalıştırır. Bu dönüştürme işlemine **JIT (Just In Time) compilation** denilmektedir. Geliştirme ve çalıştırma ortamında 3 tane temel kavram söz konusudur:
> - **JVM (Java Virtual Machine):** BC'yi makine koduna dönüştürür. JVM aslında BC'nin nasıl makine koduna dönüştürüleceğini tanımlayan soyut bir kavramdır.
>
> - **JRE (Java Runtime Environment):** Genel olarak Java ile yazılmış bir uygulamayı çalıştırmak (run) için gereken araçları ve uygulamaları içeren bir pakettir. Yani BC elde edildiğinde çalıştırılabilmesi için JRE'ye ihtiyaç vardır. 
> 
> - **JDK (Java Development Kit):** Geliştirme (development) araçlarını ve çalıştırma araçlarının bir çoğunu içeren bir pakettir. Buradaki çalıştırma araçları geliştirme aşamasında kullanılabilmektedir. 
> 
> Java 11 ile birlikte ticari kullanımlarda Oracle tarafından bazı değişikliklere gidilmiştir. Özet (genel) olarak şunlar söylenebilir: Java'da geliştirme ortamı ücretsizdir. Çalıştırma araçları kullanılan araca göre ücretlendirilebilmektedir. Tamamen ücretsiz olarak kullanılabilen çalıştırma araçları da mevcuttur. Bunlardan en tipik olanı `Open JRE`'dir. Burada anlatılanların detayları olduğu unutulmamalıdır. 
> 
> Java 11 ile `Long Term Support (LTS)` kavramı getirilmiştir. LTS sürümleri uzun süre desteklenen ve güncellemesi (hızlandırılması, hataların düzeltilmesi (bugfix) vb) uzun süre yapılan sürümlerdir. Java'da Java 8, 11, 17 ve 21 sürümleri LTS'dir. Ticari uygulamalarda genel olarak (hatta her zaman) LTS sürümleri kullanılır. 
> 
> Arakodlu çalışma sisteminin en önemli avantajı geliştirilen uygulamaların genel olarak sistemden bağımsız olarak çalıştırılabilmesidir. Bu kavrama `Write Once Run Anywhere (WORA)` denilmektedir. Şüphesiz bunun da ayrıntıları ve istisnaları vardır. 
> 
> Ayrıca unutulmamalıdır ki arakodlu çalışma sistemi az da olsa bir performans kaybına yol açar. Ancak Java'nın hedeflediği uygulamalar düşünüldüğünde bu kaybın pek de önemi yoktur.
> 
> **Anahtar Notlar:*** Aslında Java'da istenirse sisteme özgü çalışabilen bir executable file da son yıllarda elde edilebilmektedir. Bu işlem için genel olarak GraalVM kullanılmaktadır. GraalVM kullanımının belirli kısıtları olabilmektedir. GraalVM ve detayları `Java ile Uygulama 2` kursunda ele alınacaktır.
> 
> **2. Hızlı Uygulama Geliştirme Ortamı:** Java `hızlı uygulama geliştirme (rapid application development)` ortamı sunar. Bu anlamda hem öğrenmesi kolaydır hem de ürün çabuk elde edilir.
> 
> **3. Geniş bir sınıf kütüphanesi:** Java'da oldukça geniş sınıf kütüphanesi bulunur. Dosya işlemleri, veritabanı işlemleri vb. işlemler için hazır sınıflar bulunur. Java'nın standart olarak kullanılan kütüphanelerine  `Java Standard Edition (Java SE)` denilmektedir. Ayrıca Java programlamada pratikte başka kişiler, organizasyonlar ve firmalar tarafından geliştirilmiş adeta standart gibi kullanılan pek çok kütüphane de bulunmaktadır.
> 
> **4. Güvenli çalışma ortamı:** Java'da yazılmış olan bir programın sisteme zarar verme olasılığı çok daha azdır. Yazılan bir program yüzünden yanlışlıkla sistemde bir problem olma olasılığı oldukça düşüktür.
##### Dil Kavramı

>İletişimde kullanılan sembollere dil (language) denir. Dilin kurallarına gramer denir. Bir olgu en az aşağıdaki iki özelliğe sahipse bir dildir:
>**- Syntax:** Dilin öğelerinin doğru dizilimine denir. Örneğin "I am a programmer" cümlesinde dilin öğeleri doğru dizilmiştir. Cümle "am a programmer I" biçiminde yazılmış olsaydı syntax olarak hatalı olurdu.
>**- Semantic:** Doğru dizilmiş öğelerin anlamına denir. Öğeler doğru dizilse bile cümle anlamlı değilse yine hatalıdır.
>
>Doğal dillerde (natural languages) syntax ve semantic dışında da öğeler bulunur. Bilgisayar bilimlerinde kullanılmak üzere tasarlanmış dillere **bilgisayar dilleri (computer languages)** denir. Bir bilgisayar dili **akış (flow)** içeriyorsa, o dile **programlama dili (programming language)** denir. Bu anlamda her programlama dili bir bilgisayar dilidir ancak her bilgisayar dili bir programlama dili olmayabilir. Örneğin, `XML` ve `HTML` programlama dilleri değildir ancak bilgisayar dilleridir. Bu anlamda Java akış içerdiğinden bir programlama dilidir. 
>
>Programlama dilleri zaman içerisinde birbirlerinden esinlenmişlerdir. Hatta bazı programlama kalıpları da bazı dillerden alınarak kullanılmaktadır. 
##### Programlama Dillerinin Sınıflandırılması

>Programlama dilleri çeşitli biçimlerde sınıflandırılabilse de genel olarak 3 şekilde sınıflandırma eğilimi söz konusudur:
>
>**- Seviyelerine göre sınıflandırma:** Programlama dilinin seviyesi (level) onun insan algısına yakınlığının bir ölçüsüdür. Yüksek seseviyeli diller (high level languages) hem dil özellikleri, hem de uygulama geliştirme anlamında insan algısına yakınlıkları dolayısıyla genel olarak daha kolay öğrenilirler. Düşük seviyeli diller (low level languages) makineye daha yakın dillerdir. Olabilecek en düşük seviyeli dil makine dilidir (machine language).
>
>**- Programlama modeline göre sınıflandıma:** Bir programı yazarken kullanılan genel model (paradigm) önemlidir. Bazı dillerde sınıf yoktur. Program çeşitli alt programların (function) bir araya getirilmesiyle yazılır. Bu modele `procedurel model` denir. Bazı dillerde sınıflar vardır ve programlar sınıflar kullanılarak yazılır. Bu modele `nesne yönelimli model (object oriented model)` denir. Bazı dillerde programlar matematiksel formül yazıyormuş gibi yazılır. Bu tarz programlama modeline `fonksiyonel model (functional model)` denir. Bazı diller birden fazla modeli desteklerler. Bu tarz dillere `multi-paradigm languages` denilmektedir. Birden fazla modeli destekleyen diller, modellerin tüm özelliklerini desteklemeyebilirler. 
>
>**- Kullanım alanına göre sınıflandırma:**  Dilin hangi alanlarda kullanılabileceğine göre sınıflandırmadır. Bazı diller birden fazla alanda kullanılabilirler. Bazı diller ise sadece bir alanda kullanılabilirler. Bu anlamda genel amaçlı diller, bilimsel ve mühendislik dilleri, veritabanı dilleri, oyun ve animasyon dilleri, yapay zeka dilleri vb. alanlar için diller söz konusu olabilmektedir.
>
>Buna göre Java, bilimsel ve mühendislik alanlarında, web uygulamalarında, yapay zeka uygulamalarında, mobil programlamada vb. kullanılabilen genel amaçlı, yüksek seviyeli, nesne yönelimli programlama modeli ile uygulama geliştirilebilen ve özellikle Java 8 ile birlikte fonksiyonel programlama modelinin de belirli ölçüde kullanılabildiği multi-paradigm bir dildir.
>

**Anahtar Notlar:** Bir dilin bir çok alanda kullanılması, pratikte de ilgili alanda kullanılacağı anlamına gelmez. Bir alanda daha etkin kullanılabilen bir dil varsa o dil daha fazla tercih edilebilir.

**Anahtar Notlar:** Yukarıda anlatılan kavramların detayları vardır. Zaman içerisinde anlaşılacaktır.

